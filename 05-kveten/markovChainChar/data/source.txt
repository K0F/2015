TEORIE VĚDY
XI(XXIV)2 2002
GRAMOFON, FILM, PSACÍ STROJ
Friedrich A. Kittler
Abstract
The following text is a translation of the “Introduction” to Friedrich A. Kittler’s
book Grammophon, Film, Schreibmaschine (1986). It outlines the shift from
individual, separate media (such as television, radio, telephone, or mail) to a
single medium, standardized according to transmission frequency and bit
format, into which all of these will be “translated.” This convergence of the
previously distinct media on a digital base in fact erases the notion of the
medium itself. One of the important conceptual tools Kittler utilizes in his
theorizing of this shift and the emergence of modern media is the psychoanalytic
theory of Jacques Lacan.
Sítě optických kabelů. Lidé budou brzy – poprvé v dějinách (či na jejich
konci) – napojeni na informační kanál vhodný pro jakékoliv médium. Až
budou filmy, hudba, telefonní hovory a texty proudit do domácností kabely
z optických vláken, dříve samostatná média (televize, rádio, telefon a pošta)
se sblíží a standardizují podle bitových formátů a frekvence přenosu.
Především však bude optoelekrický kabel imunní vůči rušivým elementům,
které by mohly rozbít pěkně uspořádané vzorky bitů ukryté za obrazy a zvuky.
Imunní tu znamená být imunní vůči bombě. Neboť je známo, že nukleární
exploze by běžnými měděnými kabely poslala elektromagnetický puls (EMP),
jenž by fatálním způsobem zamořil všechny na ně napojené počítače.
Pentagon spřádá prozíravé plány: teprve výměna kovových kabelů za
kabely optické umožní manipulaci s obrovským množstvím bitů, jaké
předpokládá, přináší a oslavuje elektronická válka. Pak budou všechny
výstražné systémy, radarové přístroje, raketové stanice a vojenské štáby na
protilehlém pobřeží Evropy 1 konečně napojené na počítačích, odolných vůči
EMP a funkčních i ve stavu ohrožení. Prozatím bude jako vedlejší produkt
vytvářena rozkoš: lidé budou přepínat z jednoho zábavního média na druhé.
33Friedrich A. Kittler
Optické kabely budou zkrátka přenášet každou myslitelnou zprávu kromě té
jediné, o niž tu skutečně jde – kromě bomby.
Před každým koncem něco končí. V čase všeobecné digitalizace zpráv a
kanálů se ztratí rozdíly mezi jednotlivými médii. Zvuk a obraz, hlas a text
budou existovat pouze v podobě povrchových efektů, které se ke spotře-
bitelům dostanou pod elegantním označením interface. Smysly a smysl se
stanou klamem. Tento přelud vytvořený médii přečká určitou dobu jako
vedlejší produkt strategických programů. V samotných počítačích dostane
pak všechno formu čísel: kvantita bez obrazu, zvuku či slova. A jakmile začne
kabelové propojení převádět doposud oddělené toky dat na digitálně
standardizovanou číselnou řadu, bude každé médium přeložitelné do jiného.
S čísly
není
nic
nemožné.
Modulace,
transformace,
synchronizace;
oddalování, ukládání, výměna, zakódování, skenování, mapování – totální
konvergence médií na digitálním základě zruší samotný koncept média.
Namísto propojení lidí a techniky se absolutní vědění zacyklí do nekonečné
smyčky.
Avšak média stále ještě existují, stále ještě existuje zábava. Současný stav
charakterizuje systém částečně propojených médií, ještě pochopitelný
McLuhanovým konceptuálním rámcem. Obsahem jednoho média jsou vždy
jiná média: film a rozhlas vytváří obsah televize; gramofonová deska a
magnetofonový pásek obsah rádia; němý film a zvukový pásek se snoubí
v kině; text, telefon a telegram v polovičatém mediálním monopolu pošty.
Díky řízené elektronové trubici, kterou na začátku století vytvořili von Lieben
v Německu a de Forest v Kalifornii, lze dnes zesilovat a přenášet signály.
Komplexní systémy spojených sítí, jež v dané formě existují již od třicátých
let, tedy mohou využít všech třech paměťových médií – písma, filmu a
fonografie a libovolně tak spájet a posílat jejich signály.
Avšak mezi samotnými spojenými systémy stojí nekompatibilní datové
kanály a různé datové formáty. Elektrika se nerovná elektronice. Ve spektru
všeobecného toku dat tvoří televize a rádio, kino a pošta jednotlivá
34Gramofon, film, psací stroj
ohraničená okna působící na lidské smysly. Infračervené paprsky a radarová
echa nalétajících raket proudí – na rozdíl od optických kabelů budoucnosti – i
jinými kanály. Naše mediální systémy produkují pouze slova, zvuky a obrazy,
tak, jak jsou lidé s to je vysílat a přijímat. Nedokáží však tato data počítat.
Nenabízejí žádný výstup, který by počítačovým řízením proměňoval jakékoli
algoritmy na takové interface efekty, až by lidem přecházely smysly.
Vypočítaná je pouze kvalita přenosu paměťových médií, jež ve spojených
systémech figurují jako obsahy. Jak nekvalitní může být v televizi zvuk, jak
silné kmitání obrazu v kině nebo jak frekvenčně zkreslený hlas v telefonu se
pokaždé řídí kompromisem mezi inženýry a prodejci, jehož proměnlivou
veličinou jsou naše smyslové počitky.
Podoba složená z obličeje a hlasu, který zachovává klid i v televizní
debatě tváří v tvář oponentovi v osobě Richarda M. Nixona, je vhodná pro
vysílání v televizi (je „telegenní“) a vyhrává, jako v Kennedyho případě,
prezidentské volby. Proti tomu jsou hlasy, jež by při blízkém záběru kamery
okamžitě selhaly, vhodné pro vysílání v rozhlase („radiogenní“) a vládnou VE
301, Volksempfänger druhé světové války. Neboť, jak vytušil Heideggerův
žák a jeden z prvních filozofů zabývajících se médiem rádia, „primárním
tématem rádia je smrt“. 2
Tyto smyslové počitky však musely být nejprve vytvořeny. Předpokladem
propojení a dominance technických médií je náhoda v Lacanově slova
smyslu: něco přestalo nepsat samo sebe. Před elektrifikací médií, dávno
před jejich elektronickým koncem, existovaly pouze skromné, mechanické
přístroje. Nedovedly zesilovat, nedovedly přenášet, a přece dokázaly, poprvé
v historii, ukládat smyslová data do paměti: němý film uložil příběh a
Edisonův fonograf zvuk (na rozdíl od Berlinerova pozdějšího gramofonu byl
přístrojem k nahrávání i přehrávání).
6. prosince 1877 představil Thomas Alva Edison stojící v čele první
výzkumné laboratoře dějin techniky prototyp fonografu. 20. února 1892 vyšel
ze stejné dílny v Menlo Parku u New Yorku tzv. kinetoskop. Stačilo, aby tři
35Friedrich A. Kittler
roky nato francouzští bratři Lumiérovi a němečtí bratři Skladanowsky rozšířili
jeho možnosti o schopnost projekce a z Edisonova vynálezu se stalo kino.
Tak započala nová epocha, v níž máme k dispozici paměť k zachycení a
reprodukování proudu akustických a optických dat. Oči a uši se staly
autonomními. Tím se změnil skutečný stav věcí podstatněji než díky litografii
a fotografii, jež v první třetině 19. století (podle Benjaminovy teze) toliko
přenesly umělecké dílo do věku jeho technické reprodukovatelnosti. Média
„definují, co skutečně existuje“ 3 , jsou již mimo estetiku.
Co se poprvé podařilo zachytit až fonografem a kinematografem, jejichž
označení není jen tak bezdůvodně odvozeno od slova psát, byl čas: čas jako
frekvenční směs zvuků v akustickém poli, čas jako pohyb jednotlivých obrazů
na poli optickém. Čas vymezuje hranice každému umění, které musí nejprve
zastavit datový tok každodenního života, aby jej mohlo proměnit v obrazy či
znaky. Co se v umění rozumí slovem styl, je jenom rozváděč těchto snímání a
selekcí, jemuž podléhají i ta umění, která používají písmo jakožto sériové,
tudíž časově přemístěné proudění dat. Aby mohla literatura ukládat zvukové
sekvence řeči, musí se držet daného systému dvaceti šesti písmen a předem
vyloučit sekvence hluku. Ne náhodou je součástí tohoto systému i subsystém
sedmi tónů, jejichž diatonika – od a do h – tvoří základ západoevropské
hudby. K zachycení akustického chaosu, který slyší evropské ucho v exotické
hudbě, se tedy musí zapojit – jak navrhuje muzikolog von Hornbostel –
nejdříve fonograf, jenž tento chaos nahraje ve skutečném čase a zpomaleně ho
zreprodukuje. Když pak rytmy ochabnou a „jednotlivé takty, ba dokonce
jednotlivé tóny, se rozezní samostatně“, může západoevropský alfabetizmus a
jeho notový systém přikročit k „přesné notaci“. 4
Texty a partitury – jiný způsob ukládání do časové paměti Evropa
k dispozici neměla. Oba dva se opírají o písmo jako systém znaků, jehož čas
je (v Lacanově pojetí) symbolický. Prostřednictvím projekcí a zpětných
návratů si tento čas sám sebe pamatuje – jako řetěz z řetězů. Co naopak plyne,
slepě a nepředvídatelně, ve fyzikální či reálné rovině (opět podle Lacana) jako
36Gramofon, film, psací stroj
čas, nelze vůbec kódovat. Všechny datové proudy by tudíž – za předpokladu,
že se skutečně jedná o toky dat – musely překonat překážku označujícího.
Abecední monopol, gramatologie.
Když se film zvaný Dějiny přetočí zpátky, promění se v nekonečnou
smyčku. To, co zanedlouho uvázne v monopolu bitů a optických kabelů,
započalo monopolem písma. Dějiny byly homogenním polem, které už jako
vyučovací předmět bralo v úvahu jen kultury založené na písemnictví. Ústa a
grafismy byly odkázány do prehistorie. Jinak by ani nebylo možné propojit
události a vyprávění o nich (die Ereignisse und ihre Erzählungen). Rozkazy a
soudy, ohlášení a nařízení, z nichž vzešly hromady vojenských a právních,
náboženských a lékařských mrtvol, proudily stejným kanálem, pod jehož
monopolem nakonec skončila i líčení těchto hromad. Z toho důvodu všechno,
co se kdy stalo, skončilo v knihovnách.
A Foucault, poslední historik či první archeolog, si vše jednoduše
vyhledal. Podezření, že všechna moc pochází z archivů a znovu se tam vrací,
se dalo pěkně prokázat, přinejmenším v právnické, medicínské a teologické
oblasti. Tautologie dějin aneb jejich boží muka. Neboť knihovny, v nichž toho
archeolog tolik nalezl, nashromáždily a uspořádaly papíry, které se kdysi
značně odlišovaly svou adresou a způsobem rozdělování, stupněm utajení a
technikou písma – Foucaultův archiv jako entropie pošty. 5
Komunikačním médiem je (předtím, než skončí v knihovně) dokonce i
písmo, na jehož technologii archeolog zkrátka zapomněl. Proto končí jeho
historické analýzy těsně před tím časovým úsekem, ve kterém ostatní média
pronikají do regálů knihoven. Analýzu diskursu nelze uplatnit na zvukové
archivy či hromady filmových kotoučů.
Nicméně, dokud ještě dějiny plynuly, měly vskutku charakter Foucaultova
„nekonečného proudu slov“ 6 . Jednodušeji, avšak stejně technicky jako
optický kabel budoucnosti, fungovalo písmo vlastně jako univerzální médium
– v době, kdy koncept média ještě neexistoval. Vše, co se dělo, procházelo
filtrem písmen a ideogramů.
37Friedrich A. Kittler
„Literatura“, napsal Goethe, „je fragmentem fragmentů; jen ta nejmenší část
toho, co se stalo a co bylo vyřknuto, byla zapsána, a ze zapsaného byl
zachován jen zlomek.“ 7 Dle této úvahy se dnes opozicí monopolního popisu
dějin stávají tzv. orální dějiny (Oral History); mediální teoretik a jezuitský
kněz Walter J. Ong, jemuž nepochybně záleželo na duchu svatém letnicového
zázraku, oslavuje původní orální charakter kmenových kultur, nikoli však
naši sekundární oralitu mediální akustiky. Podobné výzkumy byly
nemyslitelné, dokud byl (opět podle Goetha) pojem „pověst“ (Sage), stavěn
jednoduše do protikladu k pojmu „dějiny“ (Geschichte). 8
Prehistorie se ztratila ve vlastním mýtickém pojmenování, Goethova
definice literatury nepotřebovala proudy optických či akustických dat vůbec
zmiňovat. A taktéž pověsti, tyto slovy vyjádřené výseky dějů minulých,
přežily za před-technických (avšak literárních) podmínek jedině v zapsané
formě. Od doby, co disponujeme přístroji k dokumentaci eposů pěvců, kteří
jako poslední Homérovci ještě před nedávnem putovali Srbskem a
Chorvatskem, probíhá rekonstrukce ústních mnemotechnik či kultur úplně
jinak. 9
Dokonce i Homérova růžoprstá Eós se tak mění z bohyně v kus oxidu
chromičitého, jenž koloval uložen v paměti rapsódů a v kombinaci s dalšími
složkami z něj bylo možné sestavit celé eposy. „Původní orální charakter“ či
„orální dějiny“ jsou technologickými stíny přístrojů, které je v čase, kdy psaní
ztratilo svůj monopol, teprve dokumentují.
Písmo naproti tomu uchovávalo písmo, nic více a nic méně. Dokazují nám
to svaté knihy. Ve dvacáté kapitole druhé knihy Mojžíšovy je v podobě opisu
jiného opisu zaznamenáno to, co zapsal Jehova původně vlastním prstem do
dvou kamenných desek: zákon. Z vyprávění o hromech a blescích, hustém
mraku a jeho hlasitém pozounu, jež podle bible doprovázely onen první zápis
na svaté hoře Sinajské, uchovává ta samá bible pouhá slova. 10
Ještě méně se dochovalo o zlých snech a ranách osudu, kterými trpěl
kočovník jménem Mohamed po útěku na svatou horu Hará. Korán totiž začíná
38Gramofon, film, psací stroj
až v okamžiku, kdy namísto mnoha démonů nastupuje jediný bůh. Archanděl
Gabriel sestupuje ze sedmého nebe se svitkem papíru a příkazem rozluštit ho.
„Přednášej“, říká Mohamedovi, „přednášej ve jménu Pána svého, který
stvořil, / člověka z kapky přilnavé stvořil! / Přednášej, vždyť Pán tvůj je
nadmíru štědrý, / ten, jenž naučil perem, / naučil člověka, co ještě neznal...“ 11
Mohamed ale odpovídá, že on, kočovník, neumí číst. Nepřečte tak ani boží
vzkaz o původu psaní a čtení. Aby se z analfabeta stal zakladatel víry
založené na knize, musí archanděl vyslovit příkaz ještě jednou. Neboť brzy
nebo také příliš brzy nabude nečitelný svitek smyslu a Mohamedovým
zázračně alfabetizovaným očím bude předložen text, který už dvakrát
přednesl Gabriel jako ústní příkaz. Podle tradic začínají Mohamedova
osvícení právě touto 26. súrou, aby mohla být „věřícími memorována,
zapsána na primitivních materiálech jako jsou palmové listy, kámen, dřevo,
kost a kůže, opakovaně předčítána Mohamedem a vybranými věřícími,
zejména během posvátného měsíce ramadan“. 12
Písmo tedy uchovává jen skutečnost své plné moci. Oslavuje výhradní
právo boha ukládat fakta do paměti; boha, z jehož dílny tento monopol
povstal. A protože se říše tohoto boha skládá ze znaků, v nichž nenalézají
smysl jen ti, kdo neumějí číst, jsou všechny knihy knihami mrtvých stejně
jako ty egyptské, které stály u zrodu literatury. 13 Říše mrtvých vně všech
smyslů, do níž nás knihy vábí, se kryje s knihou samotnou. Když se stoik
Zénón zeptal delfské věštírny, jak by měl nejlépe žít, dostalo se mu odpovědi:
„'Když se bude pářit s mrtvými.' Tato slova pochopil tak, že má číst staré
mistry...“ 14
Učení boha, jenž naučil člověka používat křídla, se šířilo od Mojžíše a
Mohameda stále dál mezi prostší a prostší lid – tyto dlouhé dějiny nedokáže
nikdo sepsat, protože by to byly dějiny samotné. Podobně, v brzkém
elektronickém válečnictví s ním gigabyty a gigabyty počítačových pamětí
splynou a překonají veškerou kapacitu historiků zpracovávat informace.
39Friedrich A. Kittler
Stačí dodat, že se písmo jako homogenní médium jednoho dne –
v Německu už možná za doby Goetha – stalo homogenní i v sociálně-
statistické oblasti. Všeobecná povinná školní docházka zahltila lidi papírem.
Zmocnili se dovednosti psaní, které jako „zneužívání jazyka“ (podle Goetha)
již nemuselo bojovat se svalovými křečemi ani jednotlivými písmeny, nýbrž
plynulo v opojení a temnotě. Naučili se „tichému čtení“, které jako „smutná
náhražka řeči“ 15 snadno konzumovalo písmena – bez zapojení ústních orgánů.
Všechno, co vysílali a přijímali, bylo písmo. A jelikož existuje pouze to, co
může být někam umístněno, upadla samotná těla do režimu symbolična. Dnes
nepředstavitelné, tenkrát ale skutečné: žádný film nebyl s to uchovávat pohyb,
který tato těla udělala nebo spatřila, žádný fonograf nezachytil zvuky, které
vydala nebo zaslechla. Všechno, co se odehrálo, zmizelo v čase. Siluety a
pastelové malby fixovaly jen výrazy obličejů a notový papír ztroskotal na
zvuku. Když se ale sáhlo po peru, stal se zázrak: ono tělo, jenž mezitím
nepřestalo nepsat samo sebe, podivuhodně a nevyhnutelně zanechalo stopy.
Stydím se o tom vyprávět. Stydím se za svůj rukopis. Obnažil celou moji duši.
V písmu jsem více nahý než když se svléknu. Bez nohou, bez dechu, bez šatů,
bez zvuku. Žádný hlas a žádný odlesk. Všechno odstraněno. Místo toho lidská
bytost, scvrklá a vybledlá, a její klikyháky. Její řádky jsou tím, co z ní zbylo, i
tím, co z ní bude. Rozdíl povrchu mezi čárou nakreslenou tužkou a čistým
papírem, tak minimální a konečky prstů nevidomého téměř nehmatatelný,
tvoří poslední proporci, která zahrne celého člověka. 16
Stud, který posledního hrdinu love story Botha Strauße nazvané Věnování
zachvacuje při pohledu na vlastní písmo, existuje pouze jako anachronismus.
Skutečnost, že minimální rozdíly povrchu mezi čárou tužkou a čistým
papírem neukládají zvuk ani odlesk těla, je předpokladem zrodu fonografu a
kina. Než ale byly vynalezeny, fungovalo písmo jako jediný a bezkonkurenční
způsob zajišťování stop. Psalo a psalo, energicky a dle možnosti bez
40Gramofon, film, psací stroj
zastavení.
Jak
správně
poznal
Hegel,
„zjevením
a
vzezřením“ 17
alfabetizovaného individua byl kontinuální tok inkoustu a písmen.
A co platilo pro psaní, platilo též pro čtení. Třebaže muselo alfabetizované
individuum „spisovatel“ nakonec opustit privátní formu písma a upadnout do
anonymní formy knihtisku, aby si zdolávajíc dálku a smrt zajistilo „svůj
pozůstatek a svoje rozmnožení“ – alfabetizovaná individua „čtenáři“ dovedla
toto odcizení pokaždé zvrátit. „Čteme-li správně“, píše Novalis, „otvírá se na
základě slov v našem nitru skutečný, viditelný svět.“ 18 A jeho přítel Schlegel
k tomu připojil: „věříme, že slyšíme jen to, co čteme.“ 19 Právě optické a
akustické toky dat, které pod monopolem písma nepřestaly nepsat samy sebe,
měly být rozšířeny o dokonalý alfabetizmus. Začalo se psát bez námahy a číst
bez hlasu, čímž se umožnila záměna písma a přírody. V písmenech, jež
vzdělaní čtenáři přeskakovali, se lidem odkrývaly podoby a zvuky.
Kolem roku 1800 se stala kniha zároveň filmem a gramofonovou deskou –
ne však v mediálně-technické realitě, ale v imaginárnu duší čtenářů.
Napomohla tomu i všeobecná povinná školní docházka a nové techniky
alfabetizace. Jako surogát datových toků, které nebylo možné uložit do
paměti, získaly knihy moc a slávu. 20 V roce 1774 nechal vydavatel jménem
Goethe vytisknout rukou psané dopisy aneb Utrpení mladého Werthera. I
„cizím davům“ (jak stojí ve věnování ve Faustovi) má znít píseň, která „jak
příběh v dávno zašlé báji“ rozpoutá city první lásky. 21 Nový recept úspěšného
básnictví zněl: nenápadně proměnit zvuky a písmo duše na gutenbergiánu.
Wertherův poslední dopis před sebevraždou, zapečetěn avšak už neposlán,
dává jeho milé příslib básnictví: za života bude sice dále náležet
nemilovanému manželu Albertovi, potom ale, „tváří v tvář nekonečnu ve
věčném obětí“, bude sloučena se svým milencem. 22 A skutečně: adresátce
rukou psaných milostných dopisů, jimž autorův pouhý vydavatel dopomohl
k tisku, byla udělena nesmrtelnost samotného románu. Jedině on měl možnost
vytvořit onen „krásný svět“ 23 , ve kterém se v roce 1809 podle očekávání
romanopisce „jednou znovu spolu probudí“ 24 i milenci Goethova díla
41Friedrich A. Kittler
Spřízněni volbou. Záhadným způsobem měli totiž Eduard a Otýlie už za
života stejné písmo. Smrtí se vzdálili do ráje, jenž byl v čase paměťového
monopolu písma nazýván básnictvím.
A snad byl ten ráj skutečnější, než si naše médii řízené smysly vůbec
mohou nechat zdát. Sebevrazi z řad čtenářů Werthera, četli-li správně, snad
vnímali svého hrdinu ve skutečném, viditelném světě vně slov. A milující
ženy z řad čtenářek Goetha možná umřely jako Bettina Brentano spolu
s hrdinkou jeho románu Spřízněni volbou, aby se „v krásnějším mládí nově
narodily“ prostřednictvím Goethova „génia.“ 25 Dokonalí alfabeti z roku 1800
byli patrně živou odpovědí na otázku filmových tvůrců, kterou si 1983 v eseji
Sans Soleil položil Chris Marker:
Ztracen na konci světa na svém ostrově Sal, ve společnosti svých hrdě si
vykračujících psů vzpomínám na leden strávený v Tokiu, nebo si spíše
vzpomínám na obrazy, které jsem v lednu v Tokiu natočil. Usadily se nyní
v místě mé paměti, jsou mojí pamětí. Ptám se sám sebe, jak vzpomínají lidé,
kteří nefilmují, nefotí, nedělají žádné zvukové záznamy, jakým způsobem
vůbec lidstvo vzpomínalo? 26
Je to jako s jazykem, který taktéž připouští jen volbu buď zachovat slova a
ztratit smysl nebo naopak zachovat smysl a ztratit slova. 27 Jakmile se jednou
umožní, aby optická či akustická data vstoupila do paměti médií, pomine
lidská paměť. Její „osvobození“ 28 znamená její konec. Dokud za všechny
sériové toky odpovídala kniha, třásla se její slova před smyslností a
vzpomínkou. Veškerá vášeň čtení se zakládala na halucinování významů mezi
písmeny či řádky: viditelný a slyšitelný svět romantické poetiky. A všechna
vášeň psaní byla (slovy E. T. A. Hoffmana) přáním básníka vyjádřit „vnější
zjevení“ této halucinace „všemi zářícími barvami a stíny a světly“ tak, aby
„zasáhla vhodného čtenáře jako elektrický šok“. 29
42Gramofon, film, psací stroj
Tomu však učinila konec elektřina sama. Budou-li vzpomínky a sny, smrt
a strašidla technicky reprodukovatelné, stane se síla halucinace při psaní a
čtení nadbytečnou. Naše říše mrtvých opustila knihy, v nichž tak dlouho
pobývala. Už ne jenom „díky písmu zůstávají mrtví v paměti živých“, jak
kdysi napsal Diodóros Sicilský.
Spisovatele Balzaca popadl nepoznaný strach už z fotografie, jak se
jednou vyznal jejímu průkopníku Nadarovi. Skládá-li se (podle Balzaca)
lidské tělo z nekonečně tenkých na sobě ležících vrstev „přízraků“ a nemůže-
li lidský duch stvořit něco z ničeho, pak je daguerrotypie dozajista temným
kouzlem: fixuje a tím krade tyto vrstvy, jednu za druhou, až z přízraků, a tudíž
ze zobrazeného těla, nakonec nic nezůstane. 30 Fotoalba vytvářejí říši mrtvých
nesrovnatelně přesněji než by to byl dokázal Balzacův konkurenční literární
projekt Comédie humaine. Na rozdíl od umění nejsou média omezena na to,
aby pracovala se symbolickou mřížkou. Konkurují tělu a to nejen systémem
slov, barev nebo zvukových intervalů. Média a teprve média splňují „náročný
požadavek“, který (podle Rudolfa Arnheima) klademe „na zobrazení“ od dob
vynalezení fotografie: „Nemá být předmětu pouze podobné, tuto podobnost
má zaručovat i tím, že bude tak říkajíc produktem předmětu samotného. To
znamená, že mechanicky vytvoří sám sebe – tak, jak osvětlené předměty
skutečnosti mechanicky fixují svůj obraz na fotografickou vrstvu“ 31 , nebo tak,
jak frekvenční křivky zvuků zapisují svoji formu na fonografickou desku.
Reprodukce, vycházející ze samotného předmětu, je fyzikálně přesná.
Vztahuje se na tělesnou realitu, která nezbytně proklouzává všemi
symbolickými mřížemi. Média už od počátku produkují zjevení přízraků.
Neboť, pode Lacana, ve vztahu k reálnu je i slovo mrtvola eufemismem. 32
Adekvátně pohotově následovaly vynález Morseovy abecedy z roku 1837
klepající duchové spiritistických seancí a jejich zprávy ze záhrobí. Velmi
rychle se také začala objevovat na fotografických destičkách – též a právě při
fotografování se zavřenou clonou – zobrazení duchů a přízraků, jejichž
černobílá mlhavost jenom podtrhávala záruku jejich podoby. Koneckonců,
43Friedrich A. Kittler
jedním z deseti užitečných uplatnění, jenž předpovídal Edison v roce 1878
svému právě vynalezenému fonografu v North American Review, bylo
zachycení „posledních slov umírajících“.
Od takového „rodinného archivu“ 33 se zvláštním ohledem na duchy
mrtvých už byl jenom krůček k fikcím, které položily telefonní kabely mezi
živé a mrtvé. Co si Leopold Bloom v románu Odyseus (1904) mohl jen přát
ve svých meditacích na dublinských hřbitovech, 34 proměnil Walter Rathenau
ve své dvojroli prezidenta dozorčí rady elektrokoncernu AEG a spisovatele
futuristické science fiction. Poté, co v roce 1898 propukl skandál několika
případů zaživa pohřbených, zakládá v Rathenauově povídce Resurrection Co.
vedení hřbitova města Nekropolis v Dakotě v USA dceřinou společnost
„Dacota and Central Resurrection Telephone and Bell Co.“ se základním
kapitálem 750 000 dolarů a jediným cílem zajistit i pohřbeným připojení na
veřejnou telefonní síť. Mrtví se nato chopí příležitosti a nastupují dávno před
McLuhanem na důkaz toho, že obsahem jednoho média je vždy médium další
– v tomto případě se jedná o déformation professionelle. 35
Paranormální hlasy z kazety či rádia, spiritisticky prozkoumávané od roku
1959 a dík desce Laurie Andersonové Big Science (1982) dokonce uchované
rockovou hudbou 36 , dnes informují své badatele o rozhlasových frekvencích,
na nichž přednostně vysílají. Přesně jako v roce 1898 v případě předsedy
senátu Schrebera, kdy paranormální „základní nebo nervový jazyk“ s krásnou
autonomií odhalil svůj kód a vysílací kanály 37 , překryly se také zde kanál a
zpráva v jedno. „Člověk si vybere dialogový program na středních, krátkých
nebo dlouhých vlnách, případně tzv. „bílý šum“ ležící mezi dvěma vysílači či
tzv. „Jürgensonovu vlnu“, která se, v závislosti na stanovišti, nachází
přibližně v rozpětí 1450 až 1600 kHz mezi Vídní a Moskvou“ 38 . Přehrajete-li
si pak kazetu s nahrávkou takového rozhlasu, uslyšíte hlasy duchů, které sice
nepocházejí ze žádné vysílací stanice, jež ale plynou jako zpravodajští
hlasatelé v rozhlasové reklamě propagující samu sebe. Místo a samotný fakt
44Gramofon, film, psací stroj
existence této Jürgensonovy vlny odhalil „Friedrich Jürgenson, nestor
výzkumu hlasů.“ 39
Říše mrtvých je totiž tak veliká jako kapacita dané kultury ukládat do
paměti a vysílat. Jak se dočteme u Klause Theweleita, přináleží médiím také
funkce leteckých strojů do záhrobí. Stály-li náhrobní kameny jako symboly již
na počátku vlastní kultury 40 , může naše mediální technika přivést veškeré
bohy nazpět. Jediným úderem utichnou staré sepsané nářky o pomíjivosti,
které určovaly vždy jenom rozdíl mezi písmem a smyslovostí. V mediální
krajině opět ožívají nesmrtelní.
War on the Mind je název zprávy o psychologických strategiích
vyvinutých Pentagonem. Informuje o tom, že plánovací štáby elektronické
války, která je pouhým pokračováním námořní bitvy o Atlantik, 41 už vytvořily
seznamy příznivých a nepříznivých dní pro jiné kultury. To umožňuje armádě
US Air Force „'sladit' termín bombového náletu s předpovědí místních
božstev.“ Hlasy bohů nahrané na kazetách mají při přehrávání z vrtulníků
„zastrašit a zahnat do vesnic primitivní domorodé guerilly“. A konečně
vyvinul Pentagon speciální filmové projektory schopné promítat bohy kmenů
na oblaka jako film. 42 Technologicky uskutečněné záhrobí...
Rozumí se samo sebou, že seznamy bílých a černých dní nejsou
v Pentagonu uloženy v podobě rukopisů. Kancelářská technika drží krok
s technikou médií. K fonografu a kinu, dvěma velkým vynálezům Edisona,
jimiž započala současnost, se do třetice přidal psací stroj. Od roku 1865
(podle evropského počítání) resp. od roku 1868 (podle počítání amerického)
už není písmo jen onou stopou tužky či inkoustu, kterou zanechalo tělo a jejíž
optické a akustické signály se nadobro ztratily a znovu se (alespoň pro
čtenáře) vyjevily v náhradní smyslovosti rukopisu. K tomu, aby si skupiny
zvuků a tváří vytvořily vlastní prostory k ukládání, byla nutná mechanizace
jediné existující paměťové techniky staré Evropy. Hans Magnus Johan
Malling Hansen v Kodani a Christopher Lotham Sholes v Milwaukee
sestrojili masově vyrobitelné psací stroje připravené k sériové výrobě. Je to
45Friedrich A. Kittler
„věc s dobrými výhledy do budoucna“, vyjádřil se Edison, když ho
v Newarku navštívil Sholes s úmyslem předvést mu svůj právě patentovaný
model a pozvat ho ke spolupráci jako člověka, jenž vynalezl vynález. 43
Edison ale nabídku odmítl – jakoby fonograf a kinetoskop už 1868
očekávaly svého budoucího vynálezce a omezovaly jeho čas. Příležitosti se
místo toho chopila továrna na výrobu zbraní, která roku 1865, na konci
americké občanské války trpěla nedostatkem odbytových možností. Byl to
tedy Remington, a nikoli Edison, kdo se ujal Sholesova psacího kulometu.
Proto nepovstala všechna tři média nové epochy z jediné zázračné osoby.
Na začátku naší současnosti stojí naopak oddělování či rozlišování.
44
Na
jedné straně jsou zde dvě technická média fixující nespočetný objem datových
toků, na druhé straně jakási „věc na půli cesty mezi nářadím a strojem“ 45 , jak
k podstatě psacího stroje precizně poznamenal Heidegger. Na jedné straně je
tu zábavní průmysl a jeho nové počitky pro smysly, na straně druhé písmo,
které (na rozdíl od Guttenbergových pohyblivých liter) odděluje papír od těla
hned během produkce, nikoli až při reprodukci. Litery, jakož i jejich
uspořádání, mají od začátku standardizovanou podobu a klávesnici, kdežto
média právě naopak setrvávají v šumu reálna – v kině jako neostrost obrazů,
ve zvukovém záznamu jako hladina nežádoucího hluku.
Ve standardizovaném textu se odděluje papír od těla, písmo od duše. Psací
stroje neukládají do paměti žádné individuum, jejich písmena nehrají roli
prostředníka se záhrobím, jež jsou dokonale alfabetizovaní čtenáři s to
halucinovat jako význam. Všechno, co technická média převzala z Ediso-
nových vynálezů, se z typoskriptů vytrácí. Sen o skutečném, viditelném nebo
také slyšitelném světě povstávajícím ze slov, je dosněn. Historická soudobost
kina, fonografie a psaní na stroji od sebe oddělila optické, akustické a psané
toky dat, které se přitom staly autonomními. Že je možné propojit je
prostřednictvím elektrických či elektronických médií, nemění nic na faktu
jejich oddělení.
46Gramofon, film, psací stroj
Ještě v roce 1860, pět let před mechanickou psací koulí Mallinga Hansena
– prvním sériově vyráběným psacím strojem, zvěstovala Zneužitá psaníčka
J. G. Kellera iluzi samotného básnictví: láska je postavena před nemožnou
alternativu „promluvit černým inkoustem“ nebo „nechat mluvit červenou
krev.“ 46 Stanou-li se z filmování, fotografování a psaní na stroji tři sobě rovné
alternativy, ztratí psaní rukou tuto náhradní smyslovost. Kolem roku 1800 se
básnictví mění v literaturu. Úkolem standardizovaných písmen už není
předávat červenou krev, jak tomu bylo u Kellera, nebo vnitřní zjevení, jako
u Hoffmanna, nýbrž novou a elegantní tautologii techniků. Podle Mallarmého
okamžitého mínění nevypovídá literatura o ničem jiném, než že pozůstává
z dvaceti šesti písmen. 47
Lacanovo „metodické rozlišování“ mezi reálným, imaginárním a
symbolickým je teorií (nebo také jenom historickým efektem) tohoto
rozlišování. Od této chvíle zahrnuje symbolično znaky jazyka v jejich
materialitě a techničnosti. To znamená, že písmena a cifry vytvářejí konečnou
množinu bez toho, aniž by ohrozily filozoficky vysněné nekonečno. Důležité
jsou rozdíly nebo (řečeno jazykem psacích strojů) mezery mezi elementy
jednoho systému. Už z tohoto důvodu je u Lacana „symbolický svět světem
stroje.“ 48
Imaginárno naopak vzniká jako zrcadlový fantom těla, které se zdá být
motoricky dokonalejší než tělo dítěte.
49
Neboť v reálnu všechno začíná
záduchou, zimou a závratí. Tím imaginárno realizuje přesně ty optické iluze,
jejichž výzkum stál u kolébky kina. Proti rozkouskovanému nebo (v případě
filmové nahrávky) rozsekanému tělu stojí iluzorní kontinuita pohybů v
zrcadle a ve filmu. Nikoli náhodou nechal Lacan zaznamenat radostné reakce
dětí
na
jejich
dvojníka v zrcadle
pomocí
důkazových
prostředků dokumentárního filmu.
Z reálna nakonec není možné vynést na světlo světa víc než Lacan tušil
v jeho podstatě – totiž nic, jenž produkuje onen zbytek či odpad, který se
47Friedrich A. Kittler
nezachytí v zrcadle imaginárna ani v mříži symbolična – psychologická
náhoda, stochastický nepořádek těl.
Je patrné, že metodické rozlišování moderní psychoanalýzy odpovídá
rozlišnostem mediálních technologií. Každá teorie má své historické a priori.
A strukturalismus jako teorie pouze opakuje to, co přes zpravodajské kanály
proudí již po staletí.
Až psací stroj dal k dispozici písmo, které je selekcí spočítaného a
uspořádaného obsahu své klávesnice a které doslova vyjadřuje to, co Lacan
ilustruje na antikvárním sázecím stroji. V protikladu k plynulému psanému
písmu se zde vedle sebe řadí diskrétní, mezerami oddělené elementy.
Symbolično tak získává status hůlkového písma. Teprve film uchovává ty
pohyblivé dvojníky, v nichž lidé na rozdíl od ostatních primátů (ne)poznávají
svoje tělo. Imaginárno tak získává status kina. A až fonograf zachytil zvuky,
jež produkují hrtany před každým znakovým pořadím a slovním významem.
Aby Freudovi pacienti poznali rozkoš, nemusí si už přát to, co filosofové
pokládali za dobro. Smí jednoduše říkat bláboly. 50 Reálno má tedy – zejména
v „talking cure“ nazývaném psychoanalýza – status fonografie.
Díky technickému rozlišení optiky, akustiky a písma, které v roce 1880
odstranilo Gutenbergův paměťový monopol, byla otevřena cesta k vytvoření
takzvaného Člověka. Jeho podstata uniká do aparátů. Stroje se zmocňují už ne
jenom činnosti svalstva, jak tomu bylo u všech předchozích přístrojů, nýbrž i
funkcí centrálního nervového systému. A teprve tím – tedy ani parním strojem
ani železnicí – dochází k čistému oddělení matérie od informace, reálna od
symbolična. K vynalezení fonografu a kina nepostačují prastaré lidské sny
o nich spřádané. Oči, uši a mozek se musí ve své fyziologické podstatě stát
předmětem zkoumání. Má-li být písmo přístrojově optimalizováno, sny o něm
už nesmí být projevem individuí nebo stopou, kterou zanechají těla. Formy,
rozdíly a frekvence jeho vlastních písmen musí být omezeny na formule.
Takzvaný Člověk je rozdělen mezi fyziologii a informační technologii.
48Gramofon, film, psací stroj
Když chtěl Hegel definovat dokonalý alfabetizmus své doby, vymezil ho
pojmem Ducha. Čitelnost celých dějin a všech diskursů udělala z člověka
aneb filozofa boha. Mediální revoluce 1880 položila základ teoriím a praxím,
které už nezaměňovaly informaci s duchem. Namísto myšlení nastoupila
Booleovská algebra, namísto vědomí nevědomí, které mění Poeův Odcizený
dopis (alespoň Lacanovou interpretací počínaje) na Markoffův řez. 51 A
protože se symboličnu říká svět přístroje, je klam takzvaného Člověka
přinucen disponovat „vlastností“ nazývanou „vědomí“, kterou by se odlišil a
stal se víc než jen „počítacím strojem“. Neboť jak lidé tak počítače „jsou
předmětem působení označujícího“, což znamená, že jsou programováni.
„Jsou to ještě lidé“, táže se už v roce 1874 Nietzsche, osm let předtím, než si
koupil psací stroj, „nebo snad jen myslící, píšící a počítací stroje?“ 52.
Na Nietzscheho otázku odpověděl v roce 1950 Alan Turing, praktik mezi
anglickými matematiky. Elegantním způsobem dokazuje, že tato otázka
vlastně vůbec neexistuje. Turing vysvětluje své tvrzení na základě schématu,
tzv. Turingovy hry, v stati Computing Machinery and Inteligence (uveřejněné
ze všech periodik zrovna ve filozofickém časopise Mind):
Počítač A a člověk B zahájí přes interferenční zapojení dálnopisného typu
datovou komunikaci. Textovou výměnu kontroluje cenzor C, který dostává
informace rovněž jen v písemné podobě. V jedné chvíli se A i B začnou
chovat jako lidi. C má rozhodnout, kdo z nich se nepřetvařuje a kdo je
pouhým Nietzscheho myslícím, píšícím a počítacím strojem. Jelikož však má
stroj schopnost optimalizovat svůj výkon pokaždé, když se prozradí – buď
chybou, s větší pravděpodobností však právě bezchybností – zůstává partie
navždy otevřená. 53 V Turingově hře se člověk a jeho simulace shodují.
A to už jenom z toho důvodu, že cenzor C neposuzuje jejich rukopisy
nýbrž vytištěné výstupy plotterů či texty psané na stroji. Počítačové programy
by zajisté dokázaly simulovat lidskou ruku i s jejími zažitými způsoby a
častými chybami v psaní – tedy její individualitu, avšak Turing, jako
vynálezce univerzálního diskrétního stroje (Universale Diskrete Maschine),
49Friedrich A. Kittler
psal psacím strojem. Nebyl v tom zvláště šikovný ba ani lepší než jeho kocour
Timothy, který směl v chaotické Turingově kanceláři tajné služby šlapat i po
klávesách, 54 jeho písmo tak bylo aspoň méně katastrofální než kdyby psal
rukou. Už učitelé na gymnáziu v Sherbone mu těžko „promíjeli“ jeho
chaotický způsob života a kaňky v sešitech. Jeho brilantní písemky
z matematiky sklízely špatné známky jen proto, že měl písmo „horší než
kterékoli jiné“. 55 Školní systémy lpí nadále na svém starém poslání formovat
individuum (ve vlastním slova smyslu) neustálým drilem pěkného, plynulého
a individuálního písma. Turing, mistr v obcházení veškerého vzdělání, se
všemu vyhnul a místo toho plánoval vynalezení „neobyčejně primitivního“
psacího stroje. 56
Tyto plány však zůstaly nezrealizovány. Když ho ale na Granchesterských
loukách, dějišti celé anglické lyriky od romantiků až po Pink Floyd, napadla
myšlenka univerzálního diskrétního stroje, naplnil se jeho sen ze školních
lavic. Sholesův patent na psací stroj z roku 1868, zúžený na samotný princip,
je dodnes naší oporou. Turingovou zásluhou byl jednou provždy odstaven
člověk aneb stenotypista, kterého k psaní a ke čtení potřebovali Remington &
Son.
A to díky tomu, že je Turingův stroj ještě primitivnější než Sherbornův
návrh psacího stroje. Vše, co k provozu potřebuje, je páska, která je zároveň
programem a datovým materiálem, vstupem i výstupem. Běžnou stránku
psacího stroje omezil na tuto jednorozměrnou pásku. Turingova úsporná
opatření jdou ještě dál: jeho přístroj nepotřebuje příliš redundantních písmen,
cifer a klávesových znaků. Vystačí si s jedním znakem a jeho absencí: 1 a 0.
Tuto binární informaci stroj přečte nebo ji (slovy technika Turinga) skenuje.
Potom se páska posune o jedno políčko doprava nebo doleva, nebo se
neposune vůbec. Přístroj tak pracuje trhavými pohyby a tudíž diskrétně jako
psací stroje, které mají na rozdíl od textů psaných rukou tiskací písmena,
zpětné klávesy a posuvník. (V jednom dopise adresovaném Turingovi stálo:
50Gramofon, film, psací stroj
„Omluvte používání psacího stroje: naučil jsem se dávat přednost diskrétním
strojům před těmi plynulými.“ 57 )
Matematický model z roku 1936 už není smíšeným útvarem mezi strojem
a pouhým nářadím; svou podstatou zpětně zapojeného systému překoná
všechny Remingtony. Neboť přečtený znak (respektive jeho absence) na
svazku papíru řídí následující krok, kterým je určitý druh psaní: jestli stroj
daný znak ponechá nebo ho smaže či naopak ponechá prázdné místo nebo ho
vyplní znakem, atd., závisí na způsobu čtení.
To je všechno. Avšak žádný počítač, který byl či bude sestrojen, nezmůže
více. Nejmodernější stroje von Neumanna (s programovou pamětí a počítací
jednotkou) sice pracují rychleji, ale na stejném principu jako Turingův
nekonečně pomalý model. Ostatně nemusí být každý počítač von
Neumannovým strojem, kdežto všechny myslitelné přístroje určené
k zpracovávání dat jsou pouhými stavy N univerzálního diskrétního stroje.
Alan Turing to matematicky dokázal v roce 1936, dva roky předtím, než
Konrad Zuse zhotovil z jednoduchých relé programový počítač. Tím se stal
svět symbolična doopravdy světem přístroje. 58
Věk médií – narozdíl od dějin, jež ukončuje – plyne útržkovitě jako
Turingova páska. Od Remingtona přes Turingův stroj až k mikroelektronice,
od mechanizace přes automatizaci k implementaci písma složeného z cifer,
nikoliv z významů – stačilo jedno století, aby byl prastarý paměťový monopol
písma přenesen do rukou absolutní moci spínacích obvodů. Vždyť stejným
způsobem jako Turingovi známí, s kterými si dopisoval, opustí všichni
analogové přístroje ve prospěch těch diskrétních. Kompaktní disk digitalizuje
gramofon, videokamera zase kino. Všechny datové toky vyúsťují do stavů
A Turingova univerzálního stroje, čísla a figury se
